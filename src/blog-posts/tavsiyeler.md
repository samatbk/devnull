---
title: Yeni Başlayanlara Tavsiyeler 
description: Bu yazıda kodlamaya yeni başlayan arkadaşlar için bazı tavsiyeleri listeledim. Umarım beğenirsiniz!
date: '2024-08-28'
author: samatbk
tags:
  - programlama
--- 

Yeni bir şey öğrenmek istediğinizde nasıl ilerleyeceğinizi bilememek sizi bir tutorialdan diğerine götürüyor olabilir. İşte bu yüzden bu yazıda tutorial cehenneminden nasıl kurtulabileceğinizi ve nasıl daha hızlı ve verimli bir şekilde öğrenebileceğinizi göstereceğim.

## Amacınız Nedir?
İlk olarak şu soruyla başlamak istiyorum: Kodlamayı öğrenmekteki amacınız nedir? Kesin bir hedefiniz olmadığında, bir şeyler öğrenmek sizin için çok daha zor olacaktır. O yüzden başlamadan önce amacınızın kesin olmasını tavsiye ederim. Mesela amacınız hayalinizdeki oyunu yapmak olabilir ya da günlük hayatınızda yer eden uygulamaların nasıl çalıştığını merak ediyor olabilirsiniz. **Bu arada hedefinize yönelik araçlara hazırladığımız [Kaynak Listesi](/blog/kaynaklar)**'nden ulaşabilirsiniz. Hedefinizi belirlemenin size çok yardımı dokunacağına emin olabilirsiniz.

## İngilizce Öğrenin
Bunu açıklamaya gerek yok sanırım. Yazılım dünyasında tüm terimler İngilizce; bundan dolayı İngilizce öğrenmeniz çok önemli.

## Kitaplar ve Dokümantasyon
Bir şey öğreneceğiniz zaman YouTube'dan video açıp izlemek, muhtemelen ilk yaptığınız şeydir. Ancak, ben açıkçası bunu tavsiye etmem, en azından öğrenmek için ilk kaynak olarak. Çünkü YouTube videoları size detaylı bilgi vermeyecektir ve bu yüzden ileride bir hatayla karşılaştığınızda, mantıken bilmediğiniz bir şeyde hata olduğunu da bilmeyeceksiniz. Bu yüzden kitaplar ve dokümantasyonlardan öğrenmenizi tavsiye ederim. Hatta şöyle yapmanız sizin için daha iyi olacaktır: Yeni bir programlama dili öğrenmek istediğinizde kitap okuyun. Yeni bir kütüphane ya da [framework](https://tr.wikipedia.org/wiki/Yaz%C4%B1l%C4%B1m_iskeleti) öğrenmek istediğinizde ise dokümantasyonları tercih edin; çünkü dillerin aksine kütüphaneler ve frameworkler çok hızlı gelişiyorlar. Eğer kitaptan öğrenmeyi tercih etseydiniz, çalışmayan çok şey olduğunu görecektiniz.

## Git Kullanmayı Öğrenin
Eğer Git'i hiç duymadıysanız, çok şey kaybediyorsunuz. Git bir kaynak yönetim sistemi/versiyon kontrol sistemidir. En basit tabiriyle Git'i bir zaman makinesi gibi düşünebilirsiniz. Halihazırdaki kodunuzu beğenmediğinizde, bir komutla projenizi eski haline döndürebilirsiniz. Kulağa çok hoş geliyor, değil mi? Ama bu, Git'in yapabildiklerinin çok küçük bir kısmı. Daha fazlasını öğrenmek için [bu linke](https://git-scm.com/book/en/v2/Getting-Started-What-is-Git%3F) tıklayın.

## Google Kullanmayı Öğrenin
Kod yazarken bir sürü problemle karşılaşacaksınız ve bu problemleri çözmek için yanınızda biri bulunmayacak. Bu yüzden Google arama motorunu en iyi şekilde kullanmayı öğrenerek sorunlarınıza daha hızlı çözüm bulabilirsiniz. Aşağıda vereceğim linklerden arama motorunu nasıl daha etkili şekilde kullanabileceğinizi öğrenebilirsiniz:

1. [7 Tips for Using Google Like a Pro for Programmers](https://www.developerupdates.com/blog/7-tips-for-using-google-like-a-pro-for-programmers)
2. [How to Google Effectively as a Developer](https://medium.com/@niamhpower/how-to-google-effectively-as-a-developer-4ebe363afe)

## Faydalı Web Siteleri

### GitHub
GitHub, yukarıda bahsettiğim Git adlı araçla geliştirilmiş projelerinizi saklayıp diğer geliştiricilerle proje geliştirebileceğiniz bir platformdur. Bu platform ileride çok işinize yarayacak.

### Stack Overflow
Bir hatayla karşılaştığınızda ve arama motorlarında problemi aradığınızda, muhtemelen en başta bu siteyi göreceksiniz — Bu site gerçekten hayat kurtarır. Eğer farklı linklerle karşılaşırsanız, kesinlikle ilk bu siteye girmenizi tavsiye ederim. Ancak, sakın kodları doğrudan alıp yapıştırmayın. Kodun sizin uygulamanızda büyük ihtimalle çalışmayacağını bir kenara bırakırsak, doğrudan kopyalayıp yapıştırdığınızda bir şey öğrenmeyeceksiniz ve bu hatayı tekrar yapma olasılığınız artacak. Bu nedenle tavsiyem, en çok upvote alan ya da yanında tik bulunan çözümü inceleyip kendi kodunuza uyarlamanız olacaktır.

## Proje Yaparak Öğrenin
Bir tutoriala başlayıp elde ettiğiniz bilgiyi kullanmadığınızda, öğrendiğiniz şeyleri yavaş yavaş unutacaksınız. Ancak öğrendiğiniz bilgiyle bir proje yaparak pekiştirirseniz, öğrendiğiniz bilgiyi unutmak çok zor olacak. Alternatif olarak, proje yaparak bir şeyler öğreten tutorialları tercih edebilirsiniz. Bu tür içeriklere [Kaynak Listesi](/blog/kaynaklar)'nden ulaşabilirsiniz.

## Bilgi Portföyü
Pragmatic Programmer adlı kitapta gördüğüm ve çok beğendiğim bir bölümü paylaşmak istiyorum:

### Your Knowledge Portfolio
> We like to think of all the facts programmers know about computing,  
> the application domains they work in, and all their experience as their  
> Knowledge Portfolios. Managing a knowledge portfolio is very similar to  
> managing a financial portfolio:
> 1. Serious investors invest regularly—as a habit.
> 2. Diversification is the key to long-term success.
> 3. Smart investors balance their portfolios between conservative and  
> high-risk, high-reward investments.
> 4. Investors try to buy low and sell high for maximum return.
> 5. Portfolios should be reviewed and rebalanced periodically.
> To be successful in your career, you must manage your knowledge portfolio using these same guidelines.

Bu kısımda yazar, bilgimizi hangi konuya yoğunlaştıracağımızı seçerken bir yatırımcı gibi hareket etmemiz gerektiğini söylüyor. Teknoloji seçiminizi buna göre yapmanızın çok faydalı olacağını düşünüyorum.

#### __Okuduğunuz için teşekkürler ☺️__
